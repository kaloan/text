XII.
Quomodo ubi invisibilis videtur increatus creator
Apparuisti mihi Domine aliquando ut invisibilis ab omni creatura, quia es Deus absconditus infinitus. Infinitas autem est incomprehensibilis omni modo comprehendendi. Apparuisti deinde mihi, ut ab omnibus visibilis, quia in tantum res est, in quantum tu eam vides. Et ipsa non esset actu nisi te videret. Visio enim praestat esse, quia est essentia tua. Sic Deus meus es invisibilis pariter et visibilis. Invisibilis es uti tu es, visibilis es uti creatura est, quae in tantum est, in quantum te videt.
Tu igitur Deus meus invisibilis ab omnibus videris et in omni visu videris. Per omnem videntem in omni visibili et omni actu visionis videris, qui es invisibilis et absolutus ab omni tali et superexaltatus in infinitum. Oported igitur me Domine murum illum invisibilis visionis transilire, ubi tu reperieris. Est autem murus omnia et nihil simul. Tu enim qui occuris quasi sis omnia et nihil omnium simul, habitas intra murum illum excelsum, quem nullum ingenium sua virtute scandere potest.
NICOLAI [DE CUSA], A.D. MCDLIII, De visione Dei